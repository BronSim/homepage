10. kapitola

Oni nás snad mají za hlupáky…

Cukr a bič. Každý rok mají miliony z nás právo na velký cirkus každoročních pohovorů. „Neformální setkání za účelem svobodné výměny informací ohledně chování obou stran a návrhů na zlepšení situace podniku skrze osobní rozvoj všech pracovníků.“ Tomu tak někdo bude věřit! Každý, kdo tím už prošel, ví dobře o propasti, která od sebe odděluje toto lákavé oznámení a realitu. V nejčastějším případě vám jeden nebo dva šéfíkové oznámí, proč ani letos „navzdory nepopiratelnému úsilí“ nedostanete vyšší plat. Když odporujete, když se hádáte, „neformální a volné“ setkání se promění v inkviziční proces. Vybalí na vás všechno a rozhodně vás nebudou šetřit. V celých desítkách případů jsem musela utěšovat kamarády a kamarádky, protože jim ubrali výplatu až do úrovně suterénu. Se strojenými úsměvy, jednostranně uplatňovanými principy vám dají lekci, budou po vás šlapat. Ve finále je to jen prostředek, jak legitimizovat fakt, že už nedostáváte tolik ze společného koláče, jehož zbytek si rozdělí ti ostatní. To si pak kladete otázku, jestli ještě máte chuť z něj jíst…

Sedím naproti Mortagneovi a on mi po malých dávkách podává obsah svého vybroušeného projevu. Znáte sněžnou slepotu? To je jev, který nastává, když jsou vaše oči příliš dlouho vystaveny oslepujícímu slunečnímu světlu, které se odráží od ledu, a vy už pak nic nevidíte. V případě téhle kanceláře, která je ještě cítit Géraldininými zvratky, by šlo spíše o hluchotu způsobenou něčí hloupostí. Už jsem toho slyšela příliš mnoho, takže mi nefungují uši. Moje bubínky jsou už úplně hluché. Dívám se na něj, jak gestikuluje a mění přitom laskavé úsměvy za káravý výraz. Hýbe rukama jako prezidentský kandidát v televizi. Co s ním mám dělat? Má v nose chlup a to je to jediné, co vnímám. Všechen ten gel, to hezké oblečení, které koupil ve slevě na internetu, hodinky, které jsou pouhou imitací, a přesto právě z vás tady dělají malého bezvýznamného červíka.

I tak vím, co mi právě říká: tato noblesní velká banka je dobrá už jen proto, že si mě tady drží, protože upřímně řečeno, v kolonce „týmový duch“ jsem dostala 0 bodů. Do pobočky jsem dokonce nepřivedla ani nikoho z rodiny. Nestřelila jsem ani jediný bankovní produkt svým kamarádkám. Špatný dealer.

Nevím, jak dlouho tady před ním sedím, ale to není důležité. Bolí mě zápěstí. Tenhle halama se mě ani nezeptal, jak se mám, i když vidí můj obvaz. Hrubián jeden. Ubohý hmyz. Dnes večer budeš na sebe pyšný. Podáš zprávu svému nadšéfíkovi. Budeš vládcem svého království. Zničils Géraldine a do mě si utřeš nohy. To nic. To se vsákne.

A až toho budu mít dost, můj Ricardo ti přijde rozbít tu tvou špinavou krysí hlavu.

„Jsme domluveni, Julie?“

Kašlu na to, neposlouchala jsem.

Naléhá:

„Slibujete mi, že o tom budete přemýšlet? Říkám to ve vašem vlastním zájmu…“

Hm, uvidíme.

Ani jsem neodpověděla. Zvedla jsem se a odešla z jeho kanceláře. Géraldine na mě už čekala:

„Tak co? Jak to dopadlo? Držel tě tam docela dlouho.“

„Super, paráda. Myslí si, že jsem výborná, a rozhodl se, že mi zvýší plat o 30 %.“

Géraldine vypadala zaraženě. Celá zbrunátněla, jako by spolkla velkou misku horké čokolády včetně lžíce. Když se říká, že to v někom vře, tak to vypadá přesně takhle. Ani jsem neměla čas jí říct, že si dělám legraci. S křikem se vrhla směrem k Mortagneově kanceláři. Ani nezaklepala na dveře. Prostě vešla. Ozýval se odtamtud hluk a křik. Podle zvuků bych si tipla, že se na něj vrhla přes stůl. Myslím, že tam všechno převrátila vzhůru nohama.

Mortagne měl sotva čas zakřičet:

„Ale co to do vás vjelo?“

Následovalo takové plesknutí, jaké jsem ještě nikdy neslyšela. Facka jako od řezníka, který se chystá porazit býka. Dál už nic. Když odtamtud Géraldine nakonec vyšla, vypadala, že se jí ulevilo, i když měla trochu pomačkané šaty. Říkala jsem si, jestli je Mortagne ještě naživu. Čas na pobočce se zastavil. Nechtělo se mi jít se na něj podívat. Raději jsem si představovala, že je tam v bezvědomí, tváře karmínové barvy s hlavou našikmo, domlácený ve svém křesle jako dopravácká figurína, když při zkušebním nárazu vletí rychlostí 130 km/h do kontejneru plného žehliček. Poprvé v historii tady zavládl harmonický klid. Toho dne se ve mně i na pobočce něco změnilo.
